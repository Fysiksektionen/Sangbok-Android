<titel>Härjavisan  


<melodi>
Gärdebylåten
<author>
Text: Hans Alfredsson
Lundaspexet Djingis Khan 1954
<text>
Hurra nu ska man äntligen få röra på benen,
hela stammen jublar och det spritter i grenen.
Tänk att än en gång få spränga fram på Brunte i galopp.

Din doft o kära Brunte är trots brist i hygienen
för en vild mongol minst lika ljuv som syrenen.
Tänk att på din rygg få rida runt i stan och spela topp! 

Ja, nu skall vi ut och härja
supa och slåss och svärja,
bränna röda stugor,
slå små barn och säga fula ord
Med blod ska vi stäppen färga
nu änteligen lär jag
kunna dra nån riktig nytta 
av min Hermodskurs i mord.

Ja, mordbränder är klämmiga, ta fram fotogenen
eftersläckningen tillhör just de fenomenen,
inom brandmansyrket som jag tycker det är nån nytta med.
Jag målar för mitt inre upp den härliga scenen
blodrött mitt i brandgult, ej ens prins Eugen, en
lika mustig vy kan måla, ens om han målade med sked.

Ja, nu skall vi ut och härja...

Liksom våra fäder, 
vikingarna i Norden
drar vi riket runt och super oss under borden.
Brännvinet har blivit ett elixir för kropp såväl som själ.
Känner du dig liten och är ynklig på jorden
växer du med supen och blir stor uti orden,
slår dig för ditt håriga bröst och blir en man från hår till häl. 

Ja, nu skall vi ut och härja...
